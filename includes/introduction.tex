
Odporúčacie systémy sú v dnešnej dobe čoraz viac používané v rôznych odvetviach informatiky. Každý kto využíva internet sa s nimi už pravdepodobne stretol či už vedome, alebo nevedome. Najčastejšie sa s nimi bežný človek môže stretnúť pri používaní sociálnych sietí, pozeraní videí na YouTube, pozeraní filmov na streamovacích službách, hľadaní známosti na Tinderi, či nakupovaní na Amazone. Pri všetkých spomenutých službách a ich odporúčacích systémoch ide v širokej podstate o jeden a ten istý cieľ. Zúžiť celú svoju ponuku produktov na tie, o ktoré bude mať spotrebiteľ podľa systému najpravdepodobnejšie záujem. \par
Vzhľadom nato, že jednou z oblastí, kde sa odporúčacie systémy využívajú vo veľkej miere je aj filmový priemysel, cieľom tejto bakalárskej práce je vytvoriť mobilnú aplikáciu, ktorá bude využívať odporúčací systém nato, aby dvom používateľom na základe ich predchádzajúcich interakcií s filmami a seriálmi v databáze aplikácie, odporučila film, alebo seriál, ktorý bude pre oboch čo najviac relevantný. Používatelia si potom nezávisle od seba môžu v navrhovaných filmoch pomocou jednoduchého swipeovania vyberať, či sa im daný film páči, alebo nie, pričom ak nastane medzi nimi zhoda a obaja označia ten istý film, aplikácia ich nato upozorní. Každý používateľ aplikácie bude mať svoju vlastnú filmotéku, teda zoznam filmov ktoré označil, že sa mu páčia, a zoznam filmov ktoré už videl. Aplikácia bude naprogramovaná cez populárny framework react native. \par
Motiváciou k tvorbe tejto aplikácie je problém, s ktorým sa stretlo mnoho ľudí, či už pri nekonečnom výbere večerného programu v domácnosti, alebo neúspešnom výbere spoločného filmu medzi kamarátmi. Hlavný prínos aplikácie je najmä skrátenie času pri výbere spoločného filmu alebo seriálu, pričom odpadá otravné prehladávanie databáz ako ČSFD a IMDb. \par
